# Rodokmen Tošovských

## Původ příjmení Tošovský

Ve středověku stačilo běžným lidem jen křestní jméno. Později se začali rozlišovat podle nějakého typického znaku. Např. od řemesel, vzhledu, nebo místa původu. Tato příjmení ale nebyla striktně dědičná. To se změnilo až za Marie Terezie. Příjmení Tošovský se vztahuje k malé vsi Tošov u Českého Meziříčí. S prvními nositeli se setkáváme na počátku 17. století v několika okolních vsích. Tyto ostrůvky nemuselo pojit vzájemné příbuzenství. Odsud se jejich potomci rozšířili nejprve do velké části náchodského a rychnovského okresu, později do dalších koutů republiky, dokonce i za oceán.

## Prameny pro sestavení rodokmenu

Stěžejním zdrojem informací z nejstaršího období jsou matriky. Nejstarší katolické matriky však nejsou rozhodně úplné. Velká část Východních Čech byla od husitských válek protestantská. Přestože i protestantští kněží vedli písemné záznamy, ty se zpravidla nedochovaly. Obsazování kostelů katolickými kněžími probíhalo zvolna, stejně tak přechod věřících na novou víru. V některých farnostech byly matriky navíc vedeny teprve až od konce 17. století.

Právě matriky jsou primárním zdrojem předložených závěrů. Pro území bývalého Vychodočeského kraje jsou k dispozici digitalizované na stránkách http://vychodoceskearchivy.cz/zamrsk/matriky/. Přehled dosud zpracovaných matrik je k dispozici ve složce literatura. Jde o poměrně velkou oblast náchodského a rychnovského okresu.

K dalším pramenům patří gruntovní knihy, zachycující vlastnické vztahy a jejich změny. Zápisy do nich ale nebyly původně povinné. 

Výše uvedené informace lze doplnit či zpřesnit na základě různých soupisů - urbářů, soupisů obyvatel na panství, katastrů, berní ruly, robotních seznamů, zpovědních seznamů, soupisu svobodníků atd.

## Shrnutí poznatků

### Do roku 1650

Do roku 1650 lze v matrikách ve zkoumaném území doložit zhruba 20 nositelů příjmení Tošovský. 

V tomto torzu nejstarších záznamů lze však rozpoznat dvě hlavní větve:
* Bohuslavice nad Metují - později Krčín a Spy
* Jeníkovice - později Horní Černilov

Kromě nich se zde vyskytují menší větve:
* Přepychy - ojedinělý výskyt
* Slavětín - ojedinělý výskyt
* Šestajovice - později Králova Lhota a České Meziřičí, brzy vymřela
* Trnov - několik generací, ale pak z matrik mizí

V matrikách však není doložen žádný ze tří nositelů, uvedených v Soupisu poddaných podle víry z roku 1651:
* Dorota Tošovského z Čánky
* Jan Tošovský ze dvora v Tošově
* Jiřík Tošovský z Ostřetína u Holic (ten je doložen v matrikách až později, viz dále)

### 1650–1700

Mezi lety 1650 až 1700 se v na různých místech objevilo dalších 60 nositelů. Vznikají dvě nová centra. Je možné, že jde o potomky některé z předchozích větví, ale opora v písemných pramenech chybí.
* Houdkovice - později Voděrady, Nová Ves, Vojenice, Hroška, Ještětice, Koldín, Vysoké Mýto
* Velká Jesenice

Kromě nich jsou zde i menší větve:
* Bolehošť
* Ostřetín
* Týniště nad Orlicí
* Vrchoviny

V berní rule z r. 1694 jsou uvedeni navzdory záznamům v matrikách pouze 3 nositelé:
* Tošovský z Českého Dubu
* Jiřík Tošovský z Roztok (u Šestajovic a Slavětína)
* Jiřík Tošovský z Ostřetína u Holic

### 1700–1850

V relativně dlouhém období až do 2. poloviny 19. století lze sledovat relativně silnou vazbu obyvatel na svá rodiště, což patrně souvisí s fenoménem nevolnictví. Nositelé příjmení se jen zvolna rozšiřují do okolních vsí původních center.

### Po roce 1850

Zrušení roboty a průmyslová revoluce byly naopak faktory, které zvýšily chuť měnit svá působiště a jít za lepším. Nastává období stěhování do různých koutů republiky.

## Rodokmen

Z dostupných údajů se daří vytvořit rodokmen pouze částečně. Je zde několik velkých a celá řada menších stromů, které nelze s určitostí propojit. 

Chybějící články mohou být
* osoby neuvedené v matrikách (narození před založením matrik)
* záznamy ve zničených matrikách (např. Dobruška před rokem 1799)
* navrátilí emigranti, kteří se narodili mimo území Čech (evangelíci prchali do Pruska, ale někteří se po čase vraceli)
* záznamy z dosud nezpracovaných matrik

Rodokmen je zatím k dispozici ve velmi surové podobě a optimální způsob jeho zpřístupnění zatím hledám.

## Spolupráce

Máte v rodokmenu někoho, kdo je uveden v seznamu Tošovských? Ozvěte se, potvrdíme si, zda máme správné údaje, a případně poskytnu chybějící články rodokmenu.

Víte o Tošovských žijících před rokem 1900 mimo zpracované části náchodského a rychnovského okresu? Ozvěte se. Hledání záznamů v matrikách ze vzdálenějších oblastí má smysl jen tehdy, pokud jsou v daném místě nositelé přijmení doloženi.

Máte informace z některých gruntovních knih? Ozvěte se, není v silách jednotlivce zpracovat záznamy tak velkého území.

Pište buď přímo na jan.tosovsky.cz@gmail.com, případně se zapojte do diskuze na Facebook skupině [Rodokmen Tošovských](https://www.facebook.com/groups/218517655371779/).

Děkuji